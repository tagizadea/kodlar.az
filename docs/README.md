# kodlar.az

**kodlar.az** — Azərbaycan dilində informatika, proqramlaşdırma və kompüter
elmləri haqqında açıq və ictimai resurs platformasıdır. Layihənin məqsədi
texnoloji bilikləri daha əlçatan etmək, yerli icmanı gücləndirmək və paylaşım
mədəniyyətini təşviq etməkdir.

Bu repozitoriya saytın kodlarını və onun kontentini hamıya əlçatan edir.

---

## Platformada nələr var?

kodlar.az aşağıdakı əsas istiqamətlər üzrə fəaliyyət göstərməyi özünə hədəf
tutur:

- **Məqalələr**: Alqoritmlər, data strukturları, proqramlaşdırma dilləri və
  digər fundamental mövzular haqqında Azərbaycan dilində yazılar.

- **Söhbətlər**: Proqramçılar, mühəndislər, olimpiada qalibləri və texnologiya
  ilə məşğul olan insanlarla müsahibələr və müzakirələr.

- **Resurslar**: Yol xəritələri, tədris planları və digər faydalı materiallar.

- **Açıq kod yanaşması**: Bütün kontent və saytın kodu açıqdır. İstənilən şəxs
  oxuya, öyrənə və töhfə verə bilər.

Layihə kommersiya məqsədi daşımır və icma tərəfindən formalaşdırılır.

---

## Kimlər üçündür?

kodlar.az platforması texnologiya ilə maraqlanan hər kəs üçün açıqdır və
aşağıdakı qruplara xüsusilə faydalı ola bilər:

- **Məktəblilər**: İnformatika fənni ilə maraqlanan, olimpiadalara hazırlaşan
  şagirdlər, proqramlaşdırma sahəsində öz yolunu tapmaq istəyən gənclər.

- **Tələbələr**: Kompüter elmləri/mühəndisliyi, proqramlaşdırma yaxud əlaqəli
  sahələrdə təhsil alan universitet tələbələri.

- **Proqramçılar və mühəndislər**: Peşəkar inkişaf üçün yeni biliklər əldə etmək
  istəyən proqramçılar, həmçinin yerli texnologiya icması ilə əlaqə qurmaq
  istəyənlər və töhfə verərək öz biliklərini paylaşmaq istəyənlər.

---

## Necə töhfə verə bilərsiniz?

kodlar.az açıq kodlu layihədir və hər kəsin töhfələrinə açıqdır. Töhfələr
müxtəlif şəkillərdə ola bilər:

- **Məqalələr yazmaq**: Yeni mövzular üzrə məqalələr yazaraq biliklərinizi
  paylaşa bilərsiniz. Bu mövzular texniki yaxud qeyri-texniki ola bilər: kontent
  Azərbaycan dilində olmalıdır və kodlar.az auditoriyası üçün maraq kəsb
  etməlidir.

- **Söhbətlərdə iştirak etmək yaxud təşkil etmək**: kodlar.az platformasında
  söhbətlər aparmaq və ya qonaq olmaqla təcrübənizi paylaşa bilərsiniz.

- **Resurslar əlavə etmək**: Faydalı tədris materialları, yol xəritələri və
  digər resurslar təqdim edə bilərsiniz.

- **Kod töhfələri**: Saytın funksionallığını yaxşılaşdırmaq, səhvləri düzəltmək
  və ya yeni xüsusiyyətlər əlavə etmək üçün kod yazaraq layihəyə qatqı verə
  bilərsiniz.

- **Rəy bildirmək**: Mövcud kontent haqqında rəy verərək və ya yeni ideyalar
  təklif edərək layihənin inkişafına kömək edə bilərsiniz.

Bunların hamısı haqqında daha detallı şəkildə [CONTRIBUTING.md](CONTRIBUTING.md)
sənədində izah olunub.

---

## İcma qaydaları və davranış kodeksi

Layihə açıq və hörmətə əsaslanan icma yaratmağı hədəfləyir. Bütün
iştirakçılardan qarşılıqlı hörmət gözlənilir.

Ətraflı məlumat üçün [CODE_OF_CONDUCT.md](CODE_OF_CONDUCT.md) sənədinə baxın.

---

## Dəstək və əlaqə

Layihə ilə bağlı suallarınız, təklifləriniz və ya digər əlaqə məsələləriniz üçün
[SUPPORT.md](SUPPORT.md) sənədinə baxa bilərsiniz.

## Lisenziya

### Kontent lisenziyası

"Kontent" dedikdə kodlar.az saytında yerləşən bütün yazılar, məqalələr,
söhbətlər, şəkillər və digər materiallar nəzərdə tutulur.

Bu layihənin bütün Kontenti
[Creative Commons Attribution-ShareAlike 4.0 International (CC BY-SA 4.0)](LICENSE-CONTENT)
lisenziyası ilə qorunur. Kontenti istifadə edərkən və paylaşarkən bu lisenziyanın
şərtlərinə riayət etməyiniz xahiş olunur.

CC BY-SA 4.0 lisenziyası sizə aşağıdakı hüquqları verir:

- Paylaşmaq — Kontenti istənilən mühitdə və formatda kopyalaya və yenidən paylaşa
  bilərsiniz.

- Uyğunlaşdırmaq — Kontenti dəyişdirə, inkişaf etdirə və üzərində yeni işlər
  yarada bilərsiniz (hətta, kommersiya məqsədilə).

Lakin bu şərtlərə mütləq əməl etməlisiniz:

- İstinad (Attribution) — Orijinal mənbəni (kodlar.az) açıq şəkildə qeyd
  etməlisiniz.

- Eyni lisenziya (ShareAlike) — Dəyişdirilmiş və ya uyğunlaşdırılmış versiyalar
  da eyni CC BY-SA 4.0 lisenziyası altında paylaşılmalıdır.

- Əlavə məhdudiyyət yoxdur — Lisenziyanın icazə verdiklərini məhdudlaşdıran
  hüquqi və ya texniki maneələr əlavə edilə bilməz.

### Kod lisenziyası

"Kod" dedikdə kodlar.az saytının proqram təminatı, skriptlər və digər
proqramlaşdırma komponentləri nəzərdə tutulur. Kontentlər bu kateqoriyaya daxil
olmur.

Layihənin kod bazası isə [MIT Lisenziyası](LICENSE_CODE) ilə qorunur. Bu sizə
layihənin kodunu istənilən məqsədlə istifadə etmək, kopyalamaq, dəyişdirmək və
paylaşmaq hüququ verir.

---

## Texniki məlumat

Layihənin texniki detalları və istifadə olunan texnologiyalar haqqında məlumat
üçün [TECHNICAL.md](TECHNICAL.md) sənədinə baxın.

---

## Müəlliflik və təşəkkür

Layihə
[Abutalıb "Barış" Namazov](https://kodlar.az/authors/abutalib-barish-namazov)
tərəfindən yaradılıb. Veb saytın ilkin dizaynı
[Abdulla Abdullazadə](https://kodlar.az/authors/abdulla-abdullazade) tərəfindən
hazırlanıb.

Layihəyə töhfə verən bütün iştirakçılara təşəkkür edirik!
