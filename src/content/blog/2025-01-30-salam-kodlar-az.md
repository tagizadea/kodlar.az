---
title: "Salam, kodlar.az"
author: abutalib-barish-namazov
description: "kodlar.az platformasını niyə yaratdım?"
date: 2026-01-30
categories: [Açıq Bilik]
---

Bu platformadakı ilk yazını sadə, amma vacib bir sualla başlamaq istəyirəm:

> **kodlar.az niyə yarandı?**

Həmişə inanmışam ki, bilik paylaşıldıqca dəyər qazanır. Öyrəndiyim bir çox şeydə
başqalarının təmənnasız paylaşdıqlarının böyük payı olub. Bu gün də biliklərimin
əhəmiyyətli hissəsi açıq mənbələr hesabına yaranır.

**"Açıq Bilik"** mədəniyyəti məhz bu tezisi dəstəkləyir. kodlar.az da bu
mədəniyyətdə iştirakımın təbii davamı olaraq yarandı. Oxuduqca başa düşəcəksiniz
ki, açıq bilik mədəniyyətindən yararlanmaq orada iştirakı da təşviq edir.

## Şəxsi təcrübəm

Proqramlaşdırma ilə 2015-ci ildə tanış oldum. Youtube-da hansısa türk kanalından
C++ öyrənməyə çalışırdım. Sonra məktəbdə çox sevdiyim bir müəllimim biraz kod
yaza bildiyimi eşitdi və məni olimpiada hazırlığına çağırdı. Dərslər pulsuz və
açıq idi, amma o vaxt ölkədə informatika olimpiadası sahəsində hazırlıq çox zəif
idi. Əlimizdə material yox idi, yol göstərən az idi.

Paralel olaraq riyaziyyat olimpiadalarına da qatıldım. Orada
[AoPS](https://artofproblemsolving.com/) adlı bir saytla tanış oldum. Şagirdlər
öz ölkələrinin olimpiada məsələlərini paylaşırdılar, müzakirə edirdilər, fərqli
həllər təklif edirdilər. Heç kəs "bu mənim, gizlidir" demirdi. Hamı bir-birinə
kömək etmək istəyirdi. Öyrəmək üçün unikal bir yer idi.

İnformatika üçün də oxşar yerlər tapdım: [Codeforces](https://codeforces.com) və
başqaları. Pulsuz yarışmalar, yeni məsələlər, sonra da həm iştirakçıların, həm
müəlliflərin həlləri açıq şəkildə paylaşılırdı. Bəzi olimpiadaçılar bloqlarda öz
qeydlərini yazırdılar -- hansı kitabı oxuduqlarını, necə hazırlaşdıqlarını.

Bütün bunlar pulsuz idi. Heç kəs məndən bir şey istəmirdi. Sadəcə öyrənmək
istəyənlər üçün açıq qapı idi.

Məktəbi bitirdikdən sonra MIT-ə yola düşdüm. Orada
[OpenCourseWare](https://ocw.mit.edu) ilə tanış oldum -- MIT-in dərslərinin
videoları, qeydləri, ev tapşırıqları hamı üçün açıq şəkildə yerləşdirilir. Sonra
universitetin içində gördüm ki, bu, sadəcə formal bir proqram deyil: çox
professorlar öz dərslərinin bütün materiallarını şəxsi saytlarında da
paylaşırlar. Bunların çoxunu az adam bilir, çünki heç bir reklam yoxdur. Sadəcə
qoyurlar ki, kim istəsə istifadə etsin.

MIT-də təkcə müəllimlər yox, tələbələr də paylaşmağa həvəsli idilər. Kömək
istəsən, onlar öz əlində olan resursları verməkdən heç çəkinmirlər. Mən
imtahanlara gedəndə öz "cheat sheet"[^adətən dərslər imtahana qeydlər olan 1
kağız gətirməyi icazə verir] vərəqimi çoxlu sayda çap edirdim ki, birdən kiminsə
olmasa, onlara da verim.

İndi MIT-də doktorantura namizədiyəm. Araşdırma layihələri üzərində işləyirik,
demək olar ki, hər şey açıq baş verir. Bəzən kənardan kimsə görür, maraqlanır,
qoşulmaq istəyir. Qapı açıqdır.

## Niyə Kompüter Elmləri bu qədər "açıqdır"?

Bu sual təbii yarana bilər. Axı niyə MIT kimi universitetlər, Google və Facebook
kimi şirkətlər milyardlarla dollar dəyərində bilik və alətləri pulsuz verirlər?
Gizli saxlayıb satmaq daha sərfəli deyilmi?

Bu sualın cavabı kompüter elmlərinin tarixində və "hacker"[^hacker sözü sonradan
populyar olmuş "sistemləri sındıran" mənasında yox, kompüterlərlə məşğul olan
şəxslər mənasındadır] mədəniyyətinin köklərində yatır.

Kompüter sənayesinin ilk illərində (1950-60-cı illər) əsas dəyər "dəmir"də
(aparat təchizatında) idi. Proqram təminatı isə sadəcə həmin dəmiri işlətmək
üçün bir vasitə sayılırdı və mühəndislər arasında resept kimi sərbəst mübadilə
olunurdu. Heç kimin ağlına gəlmirdi ki, kodu gizlətsin.

Lakin 70-80-ci illərdə proqram təminatı kommersiyalaşmağa başladıqda, buna qarşı
bir reaksiya yarandı. MIT-dəki Süni İntellekt laboratoriyasından Richard
Stallman və sonradan Linux kernelini yaradan Linus Torvalds kimi insanlar başa
düşdülər ki, bilik qapalı qalsa, inkişaf dayanacaq.

Bu gün istifadə etdiyimiz internetin özü açıq standartlar üzərində qurulub. Əgər
Tim Berners-Lee "World Wide Web" (WWW) texnologiyasını patentləsəydi, bu gün
bildiyimiz internet olmazdı.

Şirkətlər və universitetlər paylaşırlar, çünki:

- Hamı eyni açıq alətdən istifadə edəndə texnologiya daha sürətli inkişaf edir.
- Kodu minlərlə göz yoxlayanda səhvlər daha tez tapılır.
- Bilik paylaşıldıqca azalmır, əksinə onu istifadə edən insanlar sayəsində
  çoxalır.

## kodlar.az niyə yarandı

Açıq bilik mədəniyyəti mənim həyatımı formalaşdıran əsas amil olub. Bildiyim
şeylərin böyük hissəsini başqalarının təmənnasız paylaşdıqlarına borclu olduğumu
bilirəm.

kodlar.az bu hissin nəticəsidir. Azərbaycan dilində keyfiyyətli texniki məzmun
çox azdır. Mən bu boşluğu bir az da olsa doldurmaq istəyirəm. Bu layihə mənim
şəxsi təşəbbüsüm kimi başlasa da, onun gələcəyi sizdən, bu icmadan asılıdır.

Bu platformanı yaşayan, nəfəs alan bir məkana çevirmək üçün sizin səsinizə,
təcrübənizə və iştirakınıza ehtiyac var. Bir məqalə yazmaq, bir səhvi düzəltmək
və ya sadəcə bir müzakirədə iştirak etmək -- hər bir kiçik addım yerli
texnologiya mühitimiz üçün böyük bir daş qoymaq deməkdir.

Gəlin birlikdə öyrənək.

**kodlar.az-a xoş gəlmisiniz!**
