---
title: "Salam, kodlar.az"
author: abutalib-barish-namazov
description: "kodlar.az platformasını niyə yaratdım?"
date: 2026-01-30
categories: [Açıq Bilik]
---

Bu platformadakı ilk yazını sadə, amma vacib bir sualla başlamaq istəyirəm:

> **kodlar.az niyə yarandı?**

Həmişə inanmışam ki, bilik paylaşıldıqca dəyər qazanır. Öyrəndiyim bir çox şeydə
başqalarının təmənnasız paylaşdıqlarının böyük payı olub. Bu gün də biliklərimin
əhəmiyyətli hissəsi açıq mənbələr hesabına yaranır.

**"Açıq Bilik"** mədəniyyəti məhz bu tezisi dəstəkləyir. kodlar.az da bu
mədəniyyətdə iştirakımın təbii davamı olaraq yarandı. Oxuduqca görəcəksiniz ki,
açıq bilik mədəniyyətindən yararlanmaq orada iştirakı da təşviq edir.

## Şəxsi təcrübəm

Proqramlaşdırma ilə 2015-ci ildə tanış oldum. YouTube-da hansısa türk kanalından
C++ öyrənməyə çalışırdım. Sonra məktəbdə çox sevdiyim bir müəllimim biraz kod
yaza bildiyimi eşitdi və məni olimpiada hazırlığına çağırdı. Dərslər pulsuz və
açıq idi, amma o vaxt ölkədə informatika olimpiadası sahəsində hazırlıq çox zəif
idi. Əlimizdə material yox idi, yol göstərən isə az idi.

Paralel olaraq riyaziyyat olimpiadalarına da qatıldım. Orada
[AoPS](https://artofproblemsolving.com/) (Art of Problem Solving) adlı bir
saytla tanış oldum. Şagirdlər öz ölkələrinin olimpiada məsələlərini paylaşır,
müzakirə edir, fərqli həllər təklif edirdilər. Heç kəs "bu mənimdir, gizlidir"
demirdi. Hamı bir-birinə kömək etmək istəyirdi. Öyrəmək üçün unikal bir yer idi.

İnformatika üçün də oxşar yerlər tapdım: [Codeforces](https://codeforces.com) və
başqaları. Pulsuz yarışmalar, yeni məsələlər, ardınca həm iştirakçıların, həm də
müəlliflərin açıq şəkildə paylaşdıqları həllər... Bəzi olimpiadaçılar bloqlarda
öz qeydlərini yazırlar, məsələn, hansı kitabı oxuduqlarını, necə
hazırlaşdıqlarını.

Bütün bunlar pulsuz idi. Heç kəs məndən bir şey istəmirdi. Sadəcə öyrənmək
istəyənlər üçün açıq qapı idi.

Məktəbi bitirdikdən sonra MIT-ə yola düşdüm. Orada
[OpenCourseWare](https://ocw.mit.edu) ilə tanış oldum. MIT dərslərinin
videoları, qeydləri, ev tapşırıqları hamı üçün açıq şəkildə yerləşdir. Sonra
universitetin içində gördüm ki, bu, sadəcə formal bir proqram deyil: çox
professorlar öz dərslərinin materiallarını şəxsi saytlarında da paylaşırlar.
Bunların çoxunu az adam bilir, çünki heç bir reklam yoxdur. Sadəcə qoyurlar ki,
kim istəsə istifadə etsin.

MIT-də təkcə müəllimlər yox, tələbələr də paylaşmağa həvəslidirlər. Kömək
istəsən, onlar öz əlində olan resursları verməkdən heç çəkinmirlər. Mən
imtahanlara gedəndə öz "cheat sheet"[^adətən müəllimlər imtahana qeydlər olan 1
kağız gətirməyi icazə verir] vərəqimi çoxlu sayda çap edirdim ki, birdən kiminsə
olmasa, onlara da verim.

İndi MIT-də doktorantura namizədiyəm. Üzərində işlədiyimiz araşdırma
layihələrində demək olar ki, hər şey açıq baş verir. Bəzən kənardan kimsə görür,
maraqlanır, qoşulmaq istəyir. Qapı açıqdır.

## Niyə Kompüter Elmləri bu qədər "açıqdır"?

Bu sual təbii yarana bilər. Axı niyə MIT kimi universitetlər, Google və Facebook
kimi şirkətlər milyardlarla dollar dəyərində bilik və alətləri pulsuz verirlər?
Gizli saxlayıb satmaq daha sərfəli deyilmi?

Bu sualın cavabı kompüter elmlərinin tarixində və "hacker"[^hacker sözü sonradan
populyar olmuş "sistemləri sındıran" mənasında yox, kompüterlərin dərinliyinə
gedən maraqlılar mənasındadır] mədəniyyətinin köklərində yatır.

Kompüter sənayesinin ilk illərində (1950-60-cı illər) əsas dəyər "dəmir"də
(aparat təchizatında) idi. Proqram təminatı isə sadəcə həmin dəmiri işlətmək
üçün bir vasitə sayılırdı və mühəndislər arasında resept kimi sərbəst mübadilə
olunurdu. Heç kimin ağlına gəlmirdi ki, kodu gizlətsin.

Lakin 70-80-ci illərdə proqram təminatı kommersiyalaşmağa başladıqda, buna qarşı
bir reaksiya yarandı. MIT-dəki Süni İntellekt laboratoriyasından Richard
Stallman və sonradan Linux kernelini yaradan Linus Torvalds kimi insanlar başa
düşdülər ki, bilik qapalı qalsa, inkişaf dayanacaq.

Bu gün istifadə etdiyimiz internetin özü açıq standartlar üzərində qurulub. Əgər
Tim Berners-Lee "World Wide Web" (WWW) texnologiyasını patentləşdirsəydi, bu gün
bildiyimiz internet olmazdı.

Şirkətlər və universitetlər paylaşırlar, çünki:

- Hamı eyni açıq alətdən istifadə edəndə texnologiya daha sürətli inkişaf edir.
- Kodu minlərlə göz yoxlayanda səhvlər daha tez tapılır.
- Bilik paylaşıldıqca azalmır, əksinə onu istifadə edən insanlar sayəsində
  çoxalır.

## kodlar.az niyə yarandı

Açıq bilik mədəniyyəti mənim öyrənməyimi formalaşdıran əsas amil olub.
Bildiklərimin böyük hissəsini başqalarının təmənnasız paylaşımlarına borcluyam.

kodlar.az bu minnətdarlıq hissinin nəticəsidir. Azərbaycan dilində keyfiyyətli
texniki məzmun azdır. Mən bu boşluğu bir qədər də olsa doldurmaq istəyirəm.
Layihə şəxsi təşəbbüsüm kimi başlasa da, onun gələcəyi sizdən -- bu icmadan
asılıdır.

Bu platformanı yaşayan, nəfəs alan bir məkana çevirmək üçün sizin səsinizə,
təcrübənizə və iştirakınıza ehtiyac var. Bir məqalə yazmaq, bir səhvi düzəltmək
və ya sadəcə bir müzakirədə iştirak etmək... Hər bir kiçik addım yerli
texnologiya mühitimiz üçün böyük bir daş qoymaq deməkdir.

Gəlin birlikdə öyrənək.

**kodlar.az-a xoş gəlmisiniz!**
